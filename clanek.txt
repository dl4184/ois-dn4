<b>Pariz</b> -  Zdravje študentov je deloma odvisno tudi od tega, kje živijo. Če študent ne živi več pri starših in se je že osamosvojil ali pa živi v študentskem naselju, morda v podnajemniški sobi, ima veliko več možnosti, da bo imel težave z zdravjem, nespečnostjo ali odvisnostjo od alkohola in mamil. To je razkrila obsežna raziskava med 60.000 francoskimi študenti. Štirideset odstotkov francoskih študentov še vedno živi pri starših, kar pa je pogosto v korist njihovemu zdravju. Verjetno tudi zato, ker jih njihovi starši pogosto silijo, da naj poskrbijo za zdravje ali da naj že ob najmanjših težavah obiščejo zdravnika. 

<br></br>
<p align="center">
<img src="http://www.cos.edu/StudentServices/StudentHealthServices/PublishingImages/86491605.jpg" style="max-width:100%;max-height:100%;margin-left: auto;margin-right: auto" >
</p>
<br></br>

Poleg tega ta kategorija študentov v 77 odstotkih dobro spi. Alkohola spijejo veliko manj kot drugi njihovi vrstniki, manj se drogirajo in kadijo, tako da je med njimi samo 4,6 odstotka strastnih kadilcev, medtem ko jih je med drugimi študenti več kot 10 odstotkov.

Vendar pa je pri študentih, ki so še pri starših, več stresa povezanega s prevozom do fakultete, saj imajo običajno daljšo pot kot njihovi kolegi, ki so zapustili domače gnezdo, velikokrat tudi zato, da bi bili bliže predavalnicam.

Po omenjeni raziskavi ima več kot četrtina študentov, ki spijo v študentskem bloku, težave s spanjem. Finančne težave ima 61 odstotkov študentov v študentskih domovih, medtem ko jih ima med tistimi, ki so še pri starših, 43 odstotkov. Študentje v domovih med drugim manj pogosto obiščejo zobozdravnika ali odidejo na pregled k okulistu, torej imajo slabše zobe in večje težave z vidom kot tisti, ki živijo doma.

Med študenti, ki živijo skupaj z drugimi v stanovanju, je seveda veliko hišnih zabav in popivanja, tako da jih je med njimi tretjina, ki pijejo preveč. Četrtina med njimi je v zadnjem letu imela opraviti tudi z marihuano. Študentje, ki živijo sami v podnajemniški sobi ali manjšem stanovanju, pa se pogosto počutijo osamljene in izgubljene. Veliko bolj kot drugi študentje imajo težave s stresom in veliko več kadijo. Med njimi je 11 odstotkov takih, ki pijejo, da bi pozabili na svoje težave.
